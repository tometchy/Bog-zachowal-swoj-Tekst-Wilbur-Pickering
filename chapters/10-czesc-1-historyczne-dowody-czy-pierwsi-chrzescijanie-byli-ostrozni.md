### Czy pierwsi chrześcijanie byli ostrożni?

Zostało szeroko przyjęte, że pierwsi Chrześcijanie byli albo obojętni, albo niezdolni do czuwania nad czystością tekstu. (Przypomnij sobie słowa Horta przytoczone powyżej). Ponownie konieczny jest przegląd założeń. Wielu z pierwszych wierzących było pobożnymi Żydami, którzy mieli zakorzeniony szacunek i troskę o Pismo Starego Testamentu, sięgające najdrobniejszej kropki czy kreski. Ten szacunek i troska w naturalny sposób rozciągały się również na Pismo Nowego Testamentu.

Dlaczego współcześni krytycy powinni zakładać, że pierwsi chrześcijanie, a zwłaszcza przywódcy duchowi pośród nich, byli gorsi pod względem uczciwości lub inteligencji? Ojciec cytujący z pamięci lub dostosowujący fragment do swoich potrzeb w kazaniu, lub liście w żadnym wypadku nie oznacza, że pozwoliłby sobie na podobną swobodę podczas przepisywania księgi lub korpusu. Zwykła uczciwość wymagałaby od niego sporządzenia wiernej kopii. Czy mamy zakładać, że każdy, kto sporządzał kopie ksiąg Nowego Testamentu w tamtych wczesnych latach, był łotrem lub głupcem? Paweł był z pewnością człowiekiem tak samo inteligentnym, jak każdy z nas. Jeśli List do Hebrajczyków został napisany przez kogoś innego, mamy tu kolejnego człowieka o wysokiej duchowej wnikliwości i mocy intelektualnej. Byli Barnaba i Apollos, i Klemens, i Polikarp, i tak dalej, i tak dalej. Kościół ma i miał ludzi rozsądnych i inteligentnych przez wszystkie lata. Zaczynając od tego, co **wiedzieli**, że jest czystym tekstem, najwcześniejsi Ojcowie nie musieli być krytykami tekstu. Musieli tylko być dość uczciwi i ostrożni. Ale czy nie ma dobrych powodów, aby sądzić, że byli **szczególnie** czujni i ostrożni?

*Apostołowie*

Apostołowie nie tylko sami ogłosili pisma Nowego Testamentu Pismem Świętym, co wywołało szacunek i troskę w ich traktowaniu, ale także wyraźnie ostrzegli wierzących, aby mieli się na baczności przed fałszywymi nauczycielami. Rozważ Dzieje Apostolskie 21,28-31. „Więc uważajcie na siebie i na całe stado, w którym Duch Święty umieścił was jako nadzorców, do wypasania zgromadzenia Pana i Boga[^owce-naleza-do-pana], które nabył On Swoją własną krwią. Wiem bowiem to, że po moim odejściu wejdą między was okrutne wilki, nie oszczędzając stada. Tak, spośród was samych powstaną ludzie, głosząc wypaczone rzeczy, aby odciągnąć uczniów za sobą. Dlatego bądźcie czujni”. Czy Paweł mógłby wyrazić się jaśniej?

Rozważ teraz List do Galacjan 1,6-9. „Jestem niemiło zaskoczony, że tak szybko odwracacie się od tego, który powołał was łaską Chrystusa, ku innej ewangelii – nie jest to jedynie wariant, ale niektórzy ludzie niepokoją was i chcą zniekształcić Ewangelię Chrystusa. A nawet gdybyśmy my lub anioł z nieba głosił wam ewangelię inną niż ta, którą wam głosiliśmy, niech będzie przeklęty! Tak jak właśnie powiedzieliśmy, powtarzam tutaj stanowczo: jeśli ktoś głosi wam ewangelię inną niż ta, którą otrzymaliście, niech będzie przeklęty!!”[^inne-ewangelie-w-duzych-ilosciach] Czy Paweł mógłby wyrazić się jeszcze bardziej stanowczo? Zwróć uwagę, że Paweł twierdzi, iż jest kompetentny do zdefiniowania jedynej prawdziwej Ewangelii Chrystusa, a mógł to zrobić prawdziwie tylko dzięki natchnieniu boskiemu.

Rozważ teraz 2 List Piotra 2,1-2. „Jednakże, byli również fałszywi prorocy pośród ludu, tak jak, w istocie, będą pośród was fałszywi nauczyciele, którzy wprowadzą destrukcyjne herezje, nawet zaprzeczając Właściciela, który ich wykupił (przynosząc na siebie szybką zagładę). I wielu pójdzie ich rozwiązłymi drogami, przez co droga Prawdy zostanie zniesławiona”. Piotr ostrzegł wierzących, aby mieli się na baczności przed fałszywymi nauczycielami.

A dalej jest 2 List Jana 1,7;9-11. „Gdyż wielu oszustów przyszło na świat,[^okolo-82-procent-przyszlo-zamiast-wyszlo] którzy nie uznają Jezusa Chrystusa jako przychodzącego w ciele[^przypomnij-sobie-slowa-aniolow] – to jest oszust, a nawet Antychryst!”, „Każdy, kto się odwraca i nie trwa w nauczaniu Chrystusa, nie ma Boga, ale każdy, kto trwa w nauczaniu Chrystusa, ma zarówno Ojca, jak i Syna. Jeśli ktoś przychodzi do was i nie przynosi tej nauki, nie przyjmujcie go do waszego domu, nie mówcie mu nawet: «Życzę ci wszystkiego dobrego», bo każdy, kto mu mówi: «Życzę ci wszystkiego dobrego», uczestniczy w jego zgubnych dziełach”[^ludzie-po-drugiej-stronie]. Niektórzy mogą odczuwać, że język Jana jest nieco ostry, ale on zdecydowanie ostrzegał ich. Wracając do wersetu 7, Tekst zawiera „przychodzącego”, a nie „przybyłego”, więc ewidentnie Jan odnosi się do powtórnego przyjścia Chrystusa, które z pewnością będzie „w ciele”. Przypomnij sobie słowa aniołów w Dziejach Apostolskich 1,11.

Oświadczenie Piotra dotyczące „przekręcania”, któremu poddawano słowa Pawła (2 List Piotra 3,16) sugeruje, że istniała świadomość i troska co do tekstu i sposobu, w jaki się z nim obchodzono. Uznaję, że Apostołowie skupiali się na interpretacji zamiast na kopiowaniu tekstu, a jednak, jako że każda zmiana tekstu może skutkować odmienną interpretacją, możemy rozsądnie wnioskować, że ich troska o prawdę obejmowała wierne przekazywanie tekstu.

Rzeczywiście, trudno byłoby znaleźć wyraźniejsze odzwierciedlenie tej troski niż to zawarte w Objawieniach Jana 22,18-19. „Ja sam świadczę wszystkim, którzy słyszą słów proroctwa tej księgi: Jeśli ktokolwiek doda do nich, niech Bóg doda **mu** siedem plag wypisanych w tej księdze! A jeśli ktokolwiek zabierze ze sł**ów**[^slow-w-libczbie-mnogiej] księgi tego proroctwa, niech Bóg odejmie jego udział z drzewa życia i ze Świętego Miasta, które są opisane w tej księdze!” Ponieważ to uwielbiony Chrystus przemawia, czyż każdy prawdziwy Jego naśladowca nie zwróci szczególną uwagę?

Suwerenny Jezus wyraźnie wyraził tę ochronną troskę na początku Swojej ziemskiej służby. W Ewangelii Mateusza 5,19 czytamy: „ktokolwiek unieważni jedno z najmniejszych z tych przykazań i tak naucza ludzi...”. Zwróć uwagę, „jedno z najmniejszych” – troska Pana rozciąga się nawet na „najmniejsze”.

*Pierwsi liderzy*

Pierwsi liderzy dostarczają kilku pomocnych wskazówek dotyczących stanu rzeczy w ich czasach. Listy Ignacego zawierają kilka odniesień do intensywnych kontaktów między kościołami (Azji Mniejszej, Grecji i Rzymu) za pośrednictwem posłańców (często oficjalnych), co wydaje się wskazywać na głębokie poczucie solidarności łączącej ich ze sobą oraz szerokie rozpowszechnianie wiadomości i opinii – problem z heretykiem w jednym miejscu szybko stawał się znany wszędzie, itd. Że istniało silne przekonanie o integralności Świętych Pism, jasno pokazuje Polikarp (7,1): „Ktokolwiek wypacza słowa Pana... ten jest pierworodnym Szatana”. Współcześni krytycy mogą nie lubić terminologii Polikarpa, ale użycie przez niego tak mocnego języka jasno pokazuje, że nie był on jedynie świadomy i zaniepokojony, on był **wzburzony**.

Podobnie, Justyn Męczennik mówi (Apologia I[^justyn-apologia-i], 58): „okropne demony wysunęły także Marcjona z Pontu”. Ponownie, tak mocny język jasno pokazuje, że był on świadomy i zaniepokojony. A w *Dialogu z Żydem Tryfonem*[^dialog-z-zydem-tryfonem] XXXV [rozdział 35, przyp. tłum.] mówi o heretykach nauczających doktryn duchów błędu, fakt ten „sprawia, iż my, którzy jesteśmy uczniami prawdziwej i czystej doktryny Jezusa Chrystusa, stajemy się bardziej wierni i niezłomni w nadziei ogłoszonej przez Niego.”

Wydaje się oczywiste, że działalność heretycka miałaby dokładnie taki skutek, postawienia wiernych na baczności i zmuszenia ich do zdefiniowania w swoich własnych umysłach tego, czego zamierzają bronić. Tak więc okrojony kanon Marcjona ewidentnie pobudził wiernych do zdefiniowania prawdziwego kanonu. Ale Marcjon zmienił również sformułowania Listów Łukasza i Pawła, a z ich gorzkich skarg jasno wynika, że wierni byli zarówno świadomi, jak i zaniepokojeni. Na marginesie możemy zauważyć, że działalność heretycka dostarcza również niebezpośredniego dowodu na to, że pisma Nowego Testamentu były uważane za Pismo Święte – po co fatygować się fałszowaniem ich, jeśli nie miały one autorytetu?

Dionizy, biskup Koryntu (168-176), skarżył się, że jego własne listy zostały przerobione, a co gorsza, również Pismo Święte.

I upierali się, że otrzymali czystą tradycję. Tak więc Ireneusz powiedział, że doktryna apostołów została przekazana przez sukcesję biskupów, strzeżona i zachowana, bez żadnego podrabiania Świętych Pism, nie dopuszczając ani dodatków, ani skrótów, obejmując publiczne czytanie bez zafałszowań (*Przeciw heretykom* IV. 32:8).

Tertulian, również, mówi o swoim prawie do Pism Nowego Testamentu: „Posiadam pewne akty własności od samych pierwotnych właścicieli... Jestem spadkobiercą apostołów. Tak jak oni starannie przygotowali swoją wolę i testament, i powierzyli je w zarząd... tak samo ja je posiadam”.[^against-heretics-peter-holmes-iii]

*Ireneusz*

W celu zapewnienia dokładności transkrypcji autorzy czasami dodawali na końcu swoich dzieł literackich wezwanie skierowane do przyszłych kopistów. Dlatego, na przykład, Ireneusz dołączył na końcu swojego traktatu *O Ogdoadzie* następującą notatkę: „Zaklinam was, którzy będziecie kopiować tę księgę, przez naszego Pana Jezusa Chrystusa i Jego chwalebne nadejście, kiedy przyjdzie osądzić żywych i umarłych, abyście porównywali to, co przepisujecie, i starannie poprawiali w oparciu o ten rękopis, z którego kopiujecie, a także, abyście przepisali to wezwanie i umieścili je w kopii”.[^bm-metzger-str-21]

^owce-naleza-do-pana]: Owce należą do Pana, a nie do starszych. Około 7% greckich manuskryptów pomija „Pan i”, podobnie jak większość wersji. „Pan i Bóg” odnosi się do Jezusa.

[^inne-ewangelie-w-duzych-ilosciach]: Te „inne ewangelie” wydają się być dostępne w dużych ilościach. Ci, którzy je promują, są przeklęci.

[^okolo-82-procent-przyszlo-zamiast-wyszlo]: Około 82% greckich manuskryptów zawiera sformułowanie „przyszło” zamiast „wyszło” (jak w większości wersji). Pozostałe 18% prawdopodobnie opisuje oszustów wychodzących z kościoła do świata, ale nie o to chodziło Janowi. Oszuści zostali wprowadzeni do świata przez szatana, oryginalnego i głównego oszusta.

[^przypomnij-sobie-slowa-aniolow]: Przypomnij sobie słowa aniołów w Dziejach Apostolskich 1,11: „Ten Jezus, który został wzięty w górę od was do nieba, przyjdzie On ponownie w dokładnie taki sam sposób, w jaki obserwowaliście Go wchodzącego do nieba”. Aniołowie są stanowczy: powrót będzie taki jak odejście. Przyjmuję, że Pan powróci z tym samym uwielbionym ludzkim ciałem, dostrzegalnie, wyszedłszy z obłoku, a Jego stopy dotkną tego samego miejsca, z którego odeszły (zobacz Ewangelia Mateusza 24,30: „nadchodzącego na obłokach” oraz Księga Zachariasza 14,4: „Jego stopy staną na Górze Oliwnej”).

[^ludzie-po-drugiej-stronie]: Ludzie, którzy nie wierzą i nie nauczają tego, czego nauczał Chrystus, są po drugiej stronie. Bycie złowrogim oznacza bycie agresywnie złym. Oczywiście powinniśmy unikać wszystkiego, co mogłoby być interpretowane jako identyfikowanie się z takimi ludźmi.

[^slow-w-libczbie-mnogiej]: „Słów”, w liczbie mnogiej, obejmuje poszczególne słowa, które składają się na całość. Ci krytycy tekstu, którzy bez skrupułów usunęli słowa z Tekstu, opierając się na inspirowanych przez szatana założeniach, są wykluczeni. Ci, którzy interpretują Tekst w taki sposób, aby uniknąć jego oczywistego znaczenia, podobnie. Jehowa Syn potwierdza, że słowa są „prawdziwe i **wierne**” i oczekuje od nas, że będziemy je tak interpretować.

[^justyn-apologia-i]: Apologia pierwsza powstała około 155 r. do cesarza Antonina Piusa. [przyp. tłum.]  
https://pl.wikipedia.org/wiki/Justyn_M%C4%99czennik

[^dialog-z-zydem-tryfonem]: Dialog z Żydem Tryfonem - relacja z dwudniowej, być może fikcyjnej rozmowy Justyna z rabinem (reprezentantem hellenistycznej diaspory), która odbyła się w Efezie, spisana w 142 rozdziałach. Nie zachowała się w całości, brakuje części wstępu i 74 rozdziału. [przyp. tłum.]  
https://pl.wikipedia.org/wiki/Justyn_M%C4%99czennik

[^against-heretics-peter-holmes-iii]: *Recepta przeciw heretykom* [ang. *Prescription against Heretics*, przyp. tłum.], 37. Skorzystałem z tłumaczenia Petera Holmesa zamieszczonego w tomie III serii *The Ante-Nicene Fathers*.

[^bm-metzger-str-21]: B.M. Metzger, *Tekst Nowego Testamentu* [ang. *The Text of the New Testament*, przyp. tłum.] (Londyn: Oxford University Press, 1964), str. 21.